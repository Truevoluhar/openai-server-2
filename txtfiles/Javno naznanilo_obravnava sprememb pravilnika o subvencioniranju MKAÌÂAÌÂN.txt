

Številka:	007-0001/2020 - 4

Datum:	10. 3. 2023





Na podlagi 24. člena Statuta Občine Ruše (Uradno glasilo slovenskih občin, št. 23/2018) in 65. člena Poslovnika Občinskega sveta Občine Ruše (Uradno glasilo slovenskih občin, št. 23/2018), Občina Ruše s tem 





JAVNIM NAZNANILOM



obvešča javnost o javni razgrnitvi predloga

Pravilnika o spremembah Pravilnika o sofinanciranju nakupa in vgradnje malih komunalnih čistilnih naprav in hišnih črpališč komunalnih odpadnih vod na območju občine Ruše





Javno se razgrne predlog Pravilnika o spremembah Pravilnika o sofinanciranju nakupa in vgradnje malih komunalnih čistilnih naprav in hišnih črpališč komunalnih odpadnih vod na območju občine Ruše.



Predlog pravilnika z obrazložitvami bo od 13. 3. 2023 do vključno 12. 4. 2023 javno razgrnjen v stavbi Občine Ruše, Trg vstaje 11, 2342 Ruše.



V času javne razgrnitve lahko zainteresirana javnost posreduje morebitne pripombe in predloge k razgrnjenim dokumentom pisno na naslov: Občina Ruše, Trg vstaje 11, 2342 Ruše ali na elektronski naslov: sasa.ajd@ruse.si. Rok za oddajo predlogov in pripomb poteče z zadnjim dnem razgrnitve, 12. 4. 2023 ob 12. uri.



Občinska uprava bo posredovane predloge in pripombe s strani javnosti preučila in do njih zavzela stališča, ki jih bo občina nato objavila na spletni strani Občine Ruše http://www.ruse.si. 



To naznanilo se objavi na spletni strani Občine Ruše in prične veljati z dnem objave.





		Urška Repolusk

	ŽUPANJA









Priloga:

Predlog pravilnika z obrazložitvijo Na podlagi 21. člena Zakona o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE) ter 15. člena Statuta Občine Ruše (Uradno glasilo slovenskih občin, št. 23/2018), je Občinski svet Občine Ruše na __. redni seji, dne ____________, sprejel



Pravilnik o spremembah

Pravilnika o sofinanciranju nakupa in vgradnje malih komunalnih čistilnih naprav in hišnih črpališč komunalnih odpadnih vod na območju občine Ruše



člen



S tem pravilnikom se spreminja Pravilnik o sofinanciranju nakupa in vgradnje malih komunalnih čistilnih naprav in hišnih črpališč komunalnih odpadnih vod na območju občine Ruše (Uradno glasilo slovenskih občin, št. 21/2020, v nadaljevanju »Pravilnik o sofinanciranju MKČN«).



člen

V Pravilniku o sofinanciranju MKČN se celoten 6. člen nadomesti z naslednjim besedilom:

»(1) Višina pomoči za vgradnjo individualne male komunalne čistilne naprave za eno stanovanjsko stavbo znaša do 50 % upravičenih stroškov oziroma največ 1.800,00 EUR.

(2) V primeru vgradnje male komunalne čistilne naprave za dve ali več stanovanjskih stavb znaša višina pomoči do 60 % upravičenih stroškov investicije oziroma največ do 1.440,00 EUR za posamezno stanovanjsko stavbo.

(3) Višina pomoči za nabavo hišnega črpališča komunalne odpadne vode znaša do 50 % upravičenih stroškov oziroma največ 900,00 EUR na stanovanjski objekt.«



člen

Vsi ostali členi Pravilnika o sofinanciranju MKČN ostanejo nespremenjeni.



člen

Ta pravilnik začne veljati osmi dan po objavi v Uradnem glasilu slovenskih občin.



Številka:	007-0001/2020 - 

Datum:	_____________





	Občina Ruše

 	Urška Repolusk, županja



O B R A Z L O Ž I T E V



Ko smo v začetku leta 2020 sprejemali popolnoma nov Pravilnik o sofinanciranju nakupa in vgradnje malih komunalnih čistilnih naprav in hišnih črpališč komunalnih odpadnih vod na območju občine Ruše, smo se zavedali, da to ne bo kratkoročen projekt. Pri tem smo sledili osnovnemu cilju, t.j. predvsem vzpodbuditi občane k čimprejšnji vgradnji MKČN, ter s tem k izpolnjevanju sprejetih pravnih aktov na tem področju. Poleg tega smo s subvencijami želeli omiliti neenakovreden položaj med občani, ki imajo možnost priklopa na javno kanalizacijo, ter občani, ki te možnosti nimajo. S predmetnim subvencioniranjem njihove infrastrukture se namreč občanom vrača del okoljske takse, ki so jo leta vplačevali v namen varovanja okolja.

Lani smo zabeležili znatne inflacijske pritiske v storitvenem sektorju, ki so povzročili rast cen tudi na področju, ki ga ureja ta Pravilnik. Obstoječe subvencioniranje investicij občanov, ki je bilo nastavljeno na naslednje parametre:

1.500 EUR na posamezno stanovanjsko hišo oziroma največ do 50 % vrednosti nabave, postavitve in zagona MKČN z DDV;

1.200 EUR na posamezno stanovanjsko hišo oziroma največ do 60 % vrednosti nabave, postavitve in zagona MKČN z DDV (v primeru izvedbe skupne MKČN za več stanovanjskih objektov) ter

750 EUR oziroma največ 50 % upravičenih stroškov za nabavo hišnega črpališča komunalne odpadne vode na stanovanjski objekt,

tako realno več ne naslavlja novih cenovnih razmer na tržišču opreme za odvajanje in čiščenje komunalnih odpadnih vod. V tem oziru predlagamo, da se vrednost subvencij poviša in sicer v relativnem deležu 20 % glede na sedanji nivo.

Potrebno je spremeniti celoten 6. člen Pravilnika, ki bi se po novem glasil:



»(1) Višina pomoči za vgradnjo individualne male komunalne čistilne naprave za eno stanovanjsko stavbo znaša do 50 % upravičenih stroškov oziroma največ 1.800,00 EUR.

(2) V primeru vgradnje male komunalne čistilne naprave za dve ali več stanovanjskih stavb znaša višina pomoči do 60 % upravičenih stroškov investicije oziroma največ do 1.440,00 EUR za posamezno stanovanjsko stavbo.

(3) Višina pomoči za nabavo hišnega črpališča komunalne odpadne vode znaša do 50 % upravičenih stroškov oziroma največ 900,00 EUR na stanovanjski objekt.«.



Vsi ostali členi Pravilnika ostanejo nespremenjeni.

V osnutku proračuna za leto 2023 so pod proračunsko postavko 4136, konto 411999 z imenom: »Sofinanciranje izgradnje malih komunalnih čistilnih naprav«, predvidena sredstva v višini 20.000 EUR. 

